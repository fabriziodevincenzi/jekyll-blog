---
layout: post
title: "Cresce bene"
author: Fabrizio
categories: Newsletter
image: '/images/posts/bar-wurzburg-edera.jpg'
---

Mi sono accorto che forse potrei essere un campione in chiacchiere da bar. Però non vado più molto spesso al bar e quando ci vado faccio parlare gli altri. Oppure come quella volta in un bar di Wurzburg scelto solo per il muro esterno ricoperto di edera. Andai lì in cerca di una conversazione casuale con qualche avventore che non arrivò mai, la conversazione intendo. Tornai al campeggio in silenzio, dopo un paio di boccali di birra.

Ecco qual è l'immagine che mi viene in mente pensando finalmente di prendere in mano la situazione e fare questa cosa che avete qui davanti. Dopo anni in cui ho scritto, ma soprattutto ho voluto tanto scrivere senza farlo, cioè ho creato blog rimasti vuoti e poi scaduti, passando per ritrovarmi come molti a pubblicare su Instagram foto che parlavano da sole, alla fine forse ho trovato la mia dimensione. Zero contenitori, un canale diretto, molte parole, qualche fotografia d'accompagnamento. Un blog vecchio stile, minimalista e senza esigenze, ma che c'entra con la privacy (tema che forse sarà ricorrente). Proverò a darmi una cadenza mensile per scrivere del più e del meno, per chi troverà piacere nel leggermi prima ancora di chi mi concederà di entrare nella propria casella di posta elettronica.

Se lo faccio oggi non è un caso. Nell'ultimo mese la vita si è presentata nella sua interezza, con tutti i suoi significati, e il mese è la misura del tempo che più amo. I mesi hanno qualche dettaglio in più delle stagioni, contengono quasi per intero un singolo ciclo lunare. Allora ben vengano i tweet veloci, ma bando ai post Facebook e Instagram, senza parlare dei reel, perché c'è bisogno di tempo per selezionare i pensieri e un mese mi sembra ragionevole. Ce la posso fare. Ce la farò. Me lo segno in calendario.

Poi me la immagino così: un post scritto di notte, nel silenzio di un paese di provincia attorniato da alberi, e letta tra i suoni ovattati di una stanza di chi ama la socialità, ma sa stare bene anche da solo. Anche per questo mi è tornato in mente quel viaggio in Germania del 2016 fino e oltre Wurzburg. Era luglio e con me c'erano solo la Chevrolet Kalos, già seconda auto di famiglia, al suo decimo anno, la tenda e il sacco a pelo. Principalmente.

Più che un viaggio in realtà fu una lunga gita fuori porta, scegliendo il campeggio in cui dormire di volta in volta. Per un'intera settimana parlai molto poco, veramente poco, con altre persone; anche perché non ero lì per quello, anzi. Però quel bar me lo ricordo molto bene, perché rappresentò l'unico luogo in cui andai proprio per cercare un incontro con non mi interessava chi. Se non erro il bar si trovava nella zona universitaria e, sì, lo scelsi perché era sull'angolo di un incrocio e aveva davanti un grande albero sotto il quale erano ben piazzati ombrelloni e tavolini. Ma a fare la differenza fu il fatto che sul muro si inerpicava un'edera folta e che dava un bel senso di freschezza. Forse non era propriamente un'edera, ma ci siamo capiti. Una volta seduto non feci altro che ordinare una birra, sbocconcellare qualcosa e guardami attorno. «C'è pieno di giovani – pensai –, vedrai che qualcuno si ferma». E invece niente. Arrivò (chiesi) un'altra birra. Bevvi. Chiesi il conto. Me ne andai soddisfatto.

Tanto che feci una foto al posto che ho riguardato solo stasera, anche con occhio più attento. Perché quello che ho scritto è comunque solo una parte di ciò che ricordo, oppure di ciò che ho visto e sentito ma che non ricordo. Tutte cose per le quali una foto merita, sempre e comunque, ben più di cinque secondi di attenzione. Eccola qui.

Fu una bella settimana, piena di riflessioni che portarono a qualcosa. Posso perciò annoverare quelle tappe tra quelle che associo alle tappe più metaforiche della crescita personale, morale ed emotiva. Altra cosa che mi riporta a oggi, cioè dove penso e spero che si piazzerà più o meno un'altra tappa.

Se sarò costante nello scrivere queste e-mail mensili, sarà la cartina tornasole. Per farlo ovviamente rileggerò le bozze più volte, ma non cercherò la perfezione. Troverete degli errori e me ne scuso fin d'ora. Altri errori invece saranno voluti perché userò molto una forma discorsiva. Lo noterete. Soprattutto sulla punteggiatura. Non parlerò di me, se non per prendere spunti dal mio vissuto. Se vi va di rispondermi non sarà tempo perso, sicuramente per me che spero leggerò.
